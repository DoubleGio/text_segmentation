<doc id="2" url="https://nl.wikipedia.org/wiki?curid=2" title="Andre Agassi">
===Andre Agassi===

Andre Kirk Agassi (Las Vegas, 29 april 1970) is een voormalig tennisser uit de Verenigde Staten van Amerika. Zijn vader is afkomstig uit Iran en van Armeense en Assyrische afkomst.
In 1999 werd Agassi de vijfde speler in de geschiedenis van de sport die een career slam won: alle vier de grandslamtoernooien (maar niet in één seizoen): het Australian Open, het Open Franse tenniskampioenschap, Wimbledon en het US Open. In totaal won hij acht grandslamtoernooien en hij staat hiermee op de lijst van grandslamtitels op een gedeelde negende plaats.
Agassi is de enige speler ooit die alle grandslamtoernooien én de Tennis Masters Cup heeft gewonnen, deel uitmaakte van een winnend Davis Cup-team en een olympische gouden medaille heeft gewonnen. Daarnaast won hij zeventien Tennis Masters Series-titels. Hoewel hij daarmee recordhouder was toen hij op het US Open 2006 afscheid nam als speler, hebben meerdere spelers dat aantal sindsdien overtroffen.
Hij is op 22 oktober 2001 getrouwd met de voormalige Duitse toptennisspeelster Steffi Graf – ze hebben twee kinderen.
===Biografie.===
Agassi leerde tennis van zijn vader, Mike Agassi, een bokser die ooit op de Olympische Spelen voor Iran uitkwam. Zoon Andre genoot zijn verdere opleiding op de tennisschool van Nick Bollettieri. Aan het begin van zijn carrière viel hij vooral op door zijn voor die tijd kleurrijke kledingkeuze en lange haardos. Het leverde hem de bijnaam 'The Las Vegas Kid' op. Alleen op Wimbledon paste hij zijn kledingkeuze aan (hoofdzakelijk wit) omdat de organisatie dat van de spelers vereist.
===Carrière.===
In 1992 won hij zijn eerste grandslamtoernooi op het 'heilige gras' van Wimbledon door in de finale de Kroaat Goran Ivanišević te verslaan. Twee jaar later won hij zijn tweede grandslamtitel op het US Open en het jaar daarop won hij ook het Australian Open. Dat toernooi zou hij in totaal vier keer winnen en daarmee alleen recordhouder worden: hij was in Australië de beste in 1995, 2000, 2001 en 2003. Het US Open won hij twee maal: in 1994 en 1999, het jaar waarin hij geschiedenis schreef.
Hij werd de tweede man in het open tijdperk (vanaf 1968) en de vijfde aller tijden die alle vier grandslam­toernooien op zijn naam wist te schrijven. Hij won Roland Garros door in een beklijvende finale de Oekraïner Andrej Medvedev in vijf sets te kloppen – het werd 1-6, 2-6, 6-4, 6-3 en 6-4.
Op 3 september 2006 speelde hij zijn laatste wedstrijd. Hij verloor in de derde ronde van het US Open 2006 van Benjamin Becker. Het publiek gaf hem na afloop een staande ovatie.
===Tegenwoordig.===
Om het nieuwe uitschuifbare dak op 17 mei 2009 in te huldigen speelde hij nog één keer op Wimbledon in een exhibitiewedstrijd aan de zijde van zijn vrouw Steffi Graf in een dubbelspel tegen de Brit Tim Henman en de Belgische Kim Clijsters. De overwinning ging naar Henman en Clijsters.
Op 28 oktober 2009 werd bekend dat Agassi tijdens zijn loopbaan de drug crystal meth heeft gebruikt. Tevens maakte hij bekend dat zijn woeste haardos een toupet was. Die bekentenissen deed de Amerikaan in zijn in november 2009 uitgegeven autobiografie. In 1997 werd hij ook daadwerkelijk positief bevonden, maar toen wist hij de ATP ervan te overtuigen dat hij het niet opzettelijk had gebruikt.
Tijdens het ATP-toernooi van Newport werd Andre Agassi op 9 juli 2011 opgenomen in de internationale Tennis Hall of Fame.

</doc>
